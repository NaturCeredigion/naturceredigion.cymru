---
title: "Llais y Goedwig"
date: 2020-08-07T05:00:00Z
draft: false
description: "Dechreuwyd taith Llais y Goedwig yn 2008 gan lond llaw o grwpiau Coetir Cymunedol a sylweddolodd y byddai eu heffaith, eu potensial i eirioli dros Goetiroedd Cymunedol ar bob lefel a’u ‘llais’ yn llawer mwy drwy weithio gyda’i gilydd"
weight: 2
categories: ["Elusen"]
thumbnail: "https://res.cloudinary.com/naturceredigion/image/upload/f_auto,w_480/v1722526636/llais-y-goedwig.webp"
partners_website_link: "https://llaisygoedwig.org.uk/?lang=cy"
partners_info:
- title: "Safleoedd:"
  content: ""
partners_images:
- image: "https://res.cloudinary.com/naturceredigion/image/upload/f_auto,w_860/v1722534148/llais-y-goedwig-axe.webp"
---

 Rydym yn parhau i gael ein llywio gan fwrdd o wirfoddolwyr sy’n cynnwys aelodau a chefnogwyr Grwpiau Coetiroedd Cymunedol ac yn parhau i lynu wrth ethos gwreiddiol Llais y Goedwig, sef ymateb i anghenion a chyfarwyddyd ein haelodau.

O gymdeithas anghorfforedig o 18 aelod yn 2008, a chyda chymorth ysgrifenyddiaeth gan Coed Lleol, cynhaliodd Llais y Goedwig ei gyfarfod cyffredinol blynyddol a chynhadledd gyntaf yn 2009, a chafodd ei ymgorffori’n gwmni cyfyngedig drwy warant gyda statws dosbarthu nad yw er elw yn 2010 gyda 21 o aelodau. Erbyn hyn, mae gan Llais y Goedwig dros 100 o aelodau ledled Cymru.

### Dau nod syml sydd gan Llais y Goedwig:
1. Hyrwyddo a chynrychioli grwpiau coetiroedd cymunedol yng Nghymru.
2. Darparu cymorth a chefnogaeth i grwpiau a mentrau coetiroedd cymunedol.

### I gyflawni’r nodau hyn, rydym yn ceisio:
* Cefnogi RHWYDWEITHIO er mwyn rhannu gwybodaeth a phrofiad rhwng grwpiau coetiroedd cymunedol a phartneriaid eraill.
* Datblygu ADNODDAU i fodloni anghenion grwpiau coetiroedd cymunedol, gan gynnwys cyngor, cyhoeddiadau, cyfeirio, astudiaethau achos.
* Codi PROFFIL grwpiau coetiroedd cymunedol yn y gymuned coetiroedd ehangach ac ymhlith y cyhoedd yn gyffredinol.
* CYFATHREBU â llunwyr polisïau i gyflawni mwy o ymgysylltiad a chefnogaeth ar gyfer cyfraniad cymunedau at goetiroedd ar bob lefel.

### Cefnogaeth i dyfu’r rhwydwaith 
Ers 2008, mae Llais y Goedwig wedi cael cymorth a chyllid gan Amgylchedd Cymru, Comisiwn Coedwigaeth Cymru, Cyfoeth Naturiol Cymru, Cyllid Craidd Llywodraeth Cymru, cronfeydd yr UE, Grant Galluogi Adnoddau Naturiol a Llesiant Llywodraeth Cymru, a’r Rhaglen Datblygu Gwledig yng Nghymru.

Rydym yn parhau i fod ynghlwm â phrosiectau, partneriaethau a rhaglenni ymchwil sy’n cynnig cyfleoedd i Grwpiau Coetiroedd Cymunedol dyfu a datblygu – gan sicrhau bod rheolaeth gymunedol ar goetiroedd yn dod yn rhan sefydledig o’r sector coedwigaeth yng Nghymru ac yn parhau i fod yn rhan ohono hefyd.
